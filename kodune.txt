Reedel on lootust esimesele tõeliselt talvisele ilmale, 
kui öösel lõunapoolt alguse saav lumesadu pea üle kogu Eesti levib.
Ilmateenistuse prognoosi järgi kandub homme kõrgrõhkkonna 
serva niiskust ning see toob saju. Pärast keskööd hakkab 
alates Eesti lõuna- ja edelaservast lund, saartel ka lörtsi sadama.

Reedel (21. novembril) kandub kõrgrõhkkonna serva niiskust ning toob 
saju. Peale keskööd alates Eesti lõuna- ja edelaservast hakkab lund, 
saartel ka lörtsi sadama. Esialgu on sadu nõrk, hommikul muutub tihedamaks 
ja laieneb edasi põhja- ja kirde suunas, sajab põhiliselt lund ja lörtsi, 
rannikualadel ka vihma. Keskpäeval on sadusid juba suuremal osal Eestist, 
vaid Peipsi äärde ja Ida-Virumaale ei tarvitse veel tihedad pilved jõuda. 
Õhtuks on saju tõenäosus juba kõikjal suur ning tihedama sajuga Eesti 
läänepoolses osas võib maha tulla 3-5 cm paksune lumekiht. On jäidet! 
Puhub idakaare tuul 3-7 m/s. Õhutemperatuur on öösel -2..-8°C, 
saartel -3..+2°C, päeval mandril 0..-4, saartel -1..+2°C.

Laupäevaks (22. novembriks) tekib Läänemerele väike madalrõhkkond ja selle 
servas sajab Eestis öösel lund ja lörtsi, saartel ka vihma, seejuures tihedam 
on sadu Eesti idapoolses osas. Puhub lõunakaare tuul 2-7 m/s. Õhutemperatuur 
on -4..+1, saartel kuni +3°C. Päeval madalrõhkkond hääbub ja sadusid on 
hõredamalt ja need on enamasti nõrgad. Jäiteoht püsib! Lõunakaare tuul on 
nõrk. Õhutemperatuur on -1..+3°C.

Pühapäeval (23. novembril) õhurõhk tõuseb ja kõrgrõhkkonna mõju tugevneb. 
Öösel võib kohati veidi sadada, päeva jooksul taevas selgineb ja saju võimalus 
on väiksem. Libeduseoht aga püsib. Puhub nõrk lõunakaare tuul. Õhutemperatuur 
on öösel 0..-5, saarte rannikul üle 0°C, päeval -1..+4°C.

Esmaspäeval (24. novembril) läheneb Skandinaaviast madalrõhkkond ja laieneb 
päeva jooksul üle Läänemere. Pärastlõunal jõuab lörtsisadu Loode-Eestisse. 
Lõunakaare tuul tugevneb. Õhutemperatuur on öösel mandril 0..-4, selgema 
taeva all langeb alla -5°C, saartel jääb 0..+3°C piiresse, päeval on -2..+3, 
Saaremaal ja Hiiumaal tõuseb +5°C-ni.